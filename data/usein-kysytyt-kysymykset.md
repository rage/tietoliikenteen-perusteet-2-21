---
path: "/usein-kysytyt-kysymykset"
title: "Usein kysytyt kysymykset"
hidden: false
information_page: true
---

Tässä usein kysyttyjä kysymyksiä ja ongelmia. Jos et löydä kysymykseesi vastausta täältä, voit esittää sen [tukiväylillämme](/tukivaylat).

<table-of-contents></table-of-contents>


### Löysin materiaalista virheen

Avaa joko issue tai muutosehdotus kurssin Github-repossa: https://github.com/rage/tietoliikenteen-perusteet-2-20.


### En voi aloittaa kurssia, koska en tiedä minne ilmoittautua

Kurssin aloittamiseen ei tarvitse ilmoittautumista. Ilmoittautumista tarvitset vain, jos haluat kurssisuorituksesta opintopisteitä. Iarkemmat ilmoittautumisohjeet löydät kohdasta "Kurssin suorittaminen". 


### Työ- ja elinkeinotoimisto haluaa minulta selvityksen kurssista  / Kela haluaa minulta todistuksen opiskelustani

Ohjaa TE-toimisto ja/tai Kela tälle sivulle:

Tämä tietoliikenteen perusteet MOOC-kurssi on kaikille avoin ja ilmainen verkkokurssi. Kurssin käymistä voi verrata kirjan lainaamiseen kirjastosta. Kirjastosta lainattava kirja saattaa liittyä johonkin yliopisto-opintoihin liittyvään kurssiin. Aivan samalla tavalla kuin kirjastosta lainattava kirja, verkkokurssimme on luettavissa huvin ja itsensä sivistämisen vuoksi tai yliopisto-opintojen edistämiseksi.

Tämä verkkokurssi on osa Helsingin yliopiston kandidaatin tutkintovaatimusten mukaista Tietoliikenteen perusteet -kurssia. Kurssin suorittajat eivät kuitenkaan automaattisesti ole Helsingin yliopiston opiskelijoita, emmekä pakota ketään suorittamaan kurssia opintopisteisiin johtavassa muodossa. Kurssista voi kuitenkin halutessaan -- ja kurssin menestyksekkäästi suorittamalla -- saada opintopisteitä. Huomaathan, että kurssille osallistuminen ei oikeuta opintotukeen.

### Saan tukea Työ- ja elinkeinotoimistolta. Voinko silti tehdä kurssin?

Sovi asiasta etukäteen TE-toimistosi kanssa. TE-toimistot eivät valitettavasti käsittele kurssiimme liittyviä asioita yhdenmukaisesti. Jotkut ovat evänneet tukia jo kurssillemme osallistumisesta, vaikkei tavoitteena olisi opintopisteet tai opinnot. Toisaalta toiset TE-toimistot ovat suositelleet kurssia ja jopa ohjanneet ihmisiä kurssille ilman tukien epäämistä.


### Saako kursseista jonkinlaisen virallisen opintosuoritusotteen? Ja miten hyväksiluen sen oppilaitoksessani?

Jos et ole Helsingin yliopiston tutkinto-opiskelija, niin kurssin läpikäymisen jälkeen voit ilmoittautua avoimeen yliopistoon ja tehdä tarvittavat tentit erillisessä verkkoympäristössä. Tarkista ajankohdat osiosta "Kurssin suorittaminen". Jos läpäiset nämä verkkotentit hyväksytysti, niin voit saada Avoimelta yliopistolta virallisen suoritusotteen. Se todennäköisesti kelpaa hyväksilukemista varten, mutta kannattaa varmistaa asia vielä oman oppilaitoksen opintovastaavalta.

### Tarvitsenko Helsingin yliopiston tunnukset?

Kurssimateriaalin läpikäyntiin et tarvitse Helsingin yliopiston tunnusta. Jos haluat kurssin läpikäytyäsi osallistua kurssin tentteihin, niin silloin tarvitset Helsingin yliopiston tunnukset. Jos teet kurssia täysin omaksi iloksesi, niin silloin tunnuksia ei tarvita. Katso tarkemmat ohjeet kohdasta Kurssin suorittaminen.



